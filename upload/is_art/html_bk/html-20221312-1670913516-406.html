<div class="heading" style="box-sizing: border-box; margin: 0px; padding: 0px; direction: ltr; position: relative; color: rgb(34, 34, 34); font-family: tahoma; font-size: 16px;">
<h2 style="box-sizing: border-box; margin: 10px 0px 1em; padding: 0px; direction: ltr; color: rgb(43, 60, 148); text-rendering: optimizelegibility; line-height: 1.4; border-bottom: 4px solid rgb(91, 91, 91); text-shadow: rgba(76, 80, 77, 0.44) 1px 1px 0px;">เคล็ดลับเลือก &ldquo;หยก&rdquo; อย่างไรให้มีคุณค่าที่คุณคู่ควร</h2>
</div>

<p style="box-sizing: border-box; margin: 0px 0px 1.25rem; padding: 0px; direction: ltr; font-family: tahoma; font-size: 0.875em; line-height: 1.2; text-rendering: optimizelegibility; color: rgb(72, 72, 72);">การซื้อขายหยกส่วนใหญ่ มักคิดเป็นราคาต่อชิ้นโดยราคาอาจขึ้นกับความพอใจและการเจรจาตกลงกันระหว่างผู้ซื้อและผู้ขาย โดยทั่วไปหยกที่มีขนาดใหญ่กว่า หนากว่า เจียระไนหรือแกะสลักแบบที่ทำได้ยากกว่า มักมีราคาสูงกว่าหยกในคุณภาพสีเดียวกัน ที่มีขนาดเล็กกว่า บางกว่า เจียระไนแบบที่ง่ายกว่า</p>

<h6 style="box-sizing: border-box; margin: 0.2rem 0px 0.5rem; padding: 0px; direction: ltr; font-family: tahoma; color: rgb(34, 34, 34); text-rendering: optimizelegibility; line-height: 1.4; font-size: 1rem;">หลักเกณฑ์ในการเลือกซื้อหยกได้แก่</h6>

<p>&nbsp;</p>

<center style="box-sizing: border-box;"><img src="https://www.git.or.th/images/know_imgs/2013/10_october/07/De_Grisogono.jpg" style="box-sizing: border-box; max-width: 100%; height: auto; display: inline-block; vertical-align: middle; border: 1px none rgb(206, 203, 203);" />&nbsp;&nbsp;&nbsp;&nbsp;&nbsp;&nbsp;&nbsp;<img src="https://www.git.or.th/images/know_imgs/2013/10_october/07/hongkong_jade.jpg" style="box-sizing: border-box; max-width: 100%; height: auto; display: inline-block; vertical-align: middle; border: 1px none rgb(206, 203, 203);" /></center>

<ol class="pro_list" style="box-sizing: border-box; margin: 0px 0px 1.25rem 30px; padding-right: 0px; padding-left: 0px; direction: ltr; font-size: 0.875em; line-height: 16px; list-style-position: outside; font-family: tahoma; color: rgb(0, 0, 255);">
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">สี</strong>&nbsp;หยกสีเขียว เช่น สีเขียวมรกต เขียวแอปเปิล เขียวแกมเหลือง เขียวแกมเทา ควรมีความเข้มของสีปานกลางหรือกึ่งเข้ม สีสม่ำเสมอกันทั่วทั้งเม็ด ไม่มีจุดแต้มหรือรอยด่างของสี บริเวณที่มีสีเขียวเข้มดำมักจะแกะสลักหรือเจียระไนให้บางมากที่สุดเพื่อช่วยให้มีความโปร่งใสขึ้น สวยงามมากขึ้น และอาจขายได้ในราคาที่สูงเกินความเป็นจริง ซึ่งเทคนิควิธีการเจียระไนและการเข้าตัวเรือนอาจทำให้ยากต่อการสังเกตและตรวจสอบ</li>
	<br style="box-sizing: border-box;" />
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">ความโปร่งใส</strong>&nbsp;เนื้อหยกควรมีลักษณะโปร่งแสง กึ่งโปร่งใส และโปร่งใส ขึ้นกับปริมาณของแสงว่าส่องผ่านทะลุได้มากน้อยเพียงใด โดยความโปร่งใสนี้จะสัมพันธ์กับลักษณะเนื้อแร่ คือความละเอียดหรือความหยาบของผลึกแร่ที่เกาะประสานกันในเนื้อ หยกที่มีเนื้อเป็นผลึกแร่เล็กละเอียดประสานกันแน่น มักมีความโปร่งใสมาก ส่วนหยกทีมีเนื้อเป็นผลึกแร่ค่อนข้างใหญ่ หยาบ เนื้อประสานกันได้ไม่ดี มักไม่ค่อยมีความโปร่ง ดังนั้นควรเลือกซื้อหยกที่ความโปร่งใสมากกว่าในกรณีที่หยกมีสีเดียวกัน แต่เมื่อเปรียบเทียบระหว่างหยกที่มีสีสดสวยแต่ไม่ค่อยมีความโปร่งใสกับหยกที่มีความโปร่งสูง แต่มีสีไม่ค่อยสวย ควรจะเลือกซื้อหยกที่มีสีสวยกว่า ซึ่งก็คือต้องพิจารณาที่สีเป็นปัจจัยแรก</li>
	<br style="box-sizing: border-box;" />
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">ความวาว</strong>&nbsp;เหมือนขี้ผึ้งหรือน้ำมัน มองดูนุ่มนวลเหมือนปุยนุ่น ซึ่งเป็นลักษณะทั่วไปของหยกเนื้อละเอียดที่มีความโปร่งใสบ้าง แต่หากมีความวาวเหมือนแก้ว จะถือเป็นหยกคุณภาพดี เนื้อละเอียด มีความโปร่งใสสูง ซึ่งค่อนข้างหาได้ยาก</li>
	<br style="box-sizing: border-box;" />
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">ความสะอาด</strong>&nbsp;พิจารณาจากตำหนิ มลทินต่างๆ เช่น ลักษณะรอยแตกร้าว รอยปะ รอยขีดข่วนต่างๆ ลักษณะจุดสี หย่อมสีหรือรอยด่างของสี (ขาวหรือดำ) เป็นต้น หยกที่มีตำหนิมลทินต่างๆ มาก จะทำให้ความสวยงามลดลงเช่นกัน จึงควรเลือกซื้อหยกที่มีตำหนิดังกล่าวน้อยที่สุดหรือมีขนาดเล็กที่สุดนั่นเอง</li>
	<br style="box-sizing: border-box;" />
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">การเจียระไน</strong>&nbsp;ขัดมัน และการแกะสลัก ดูความคงทนถาวร ความกลมกลืน ความสมบูรณ์ของรูปแบบ สัดส่วน ความสมดุลและความมีเอกภาพของรูปแบบ ซึ่งอาจขึ้นกับรสนิยมทางศิลปะของแต่ละบุคคล แต่ละยุคสมัยด้วย เช่น กำไลหยก ควรมีความหนาอย่างน้อยประมาณขนาดมวนบุหรี่โดยทั่วไป ซึ่งอาจช่วยให้ลดโอกาสของการแตกได้บ้าง</li>
	<br style="box-sizing: border-box;" />
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">หยกปรับปรุงคุณภาพ</strong>&nbsp;ในปัจจุบัน มีวิธีการปรับปรุงคุณภาพหยกในเรื่องของสีเป็นส่วนใหญ่ เช่น ย้อมสี อัดเคลือบสารโพลีเมอร์ หรือ ทั้งย้อมสีและเคลือบสารโพลีเมอร์ เป็นต้น การย้อมสี ส่วนใหญ่มักย้อมเป็นสีเขียวหรือม่วงหรือสีอื่นๆ เช่น สีน้ำตาล สีเหลือง การย้อมสีหยกมีเทคนิคต่างๆที่ทันสมัย ซึ่งอาจให้สีที่คงทนถาวรหรือไม่ก็ได้ ในตลาดค้าหยกจะเรียกหยกที่ผ่านการย้อมสีว่า&nbsp;<strong style="box-sizing: border-box; line-height: inherit;">C-jade</strong>&nbsp;และบางครั้งก็ยากเกินกว่าที่จะตรวจสอบได้ด้วยตาเปล่า ส่วนการอัดเคลือบสารโพลีเมอร์หลังจากการแช่ในกรดเพื่อทำให้เนื้อสะอาดขึ้นและมีผิวมันวาวสวยงาม ในตลาดจะเรียกว่า&nbsp;<strong style="box-sizing: border-box; line-height: inherit;">B-jade</strong>&nbsp;การตรวจสอบด้วยตาเปล่าทำได้ค่อนข้างยากเช่นกัน ต้องอาศัยผู้ชำนาญเท่านั้น และหยกชนิดที่มีทั้งการย้อมสีและการอัดเคลือบสารโพลีเมอร์หลังการแช่กรดเพื่อทำให้สีเข้มสวย โดยเฉพาะสีเขียว มีความคงทน มีประกายวาวสวยงาม ในตลาดค้าหยกเรียกว่า&nbsp;<strong style="box-sizing: border-box; line-height: inherit;">B+C jade</strong>&nbsp;การตรวจสอบด้วยวิธีการธรรมดาทำได้ยากเช่นกัน ส่วนหยกธรรมชาติที่ไม่ผ่านการปรับปรุงคุณภาพใดๆ จะเรียกว่า&nbsp;<strong style="box-sizing: border-box; line-height: inherit;">A- jade</strong><br style="box-sizing: border-box;" />
	นอกจากนี้ ยังมีการเคลือบผิวด้วยไข ขี้ผึ้ง หรือ น้ำมันบางอย่าง เพื่อให้ดูแวววาวเกินกว่าความเป็นจริง ทำให้ดูสวยงามน่าซื้อ</li>
	<br style="box-sizing: border-box;" />
	<li style="box-sizing: border-box; margin: 0px; padding: 2px 0px 2px 10px; direction: ltr; line-height: 16px; font-size: 14px; color: rgb(51, 51, 51);"><strong style="box-sizing: border-box; line-height: inherit;">หยกเทียม</strong>&nbsp;เป็นพลอยหรือหินชนิดอื่นๆ วัตถุอื่นหรือสิ่งที่มีลักษณะคล้ายหยก มาทำเรียกชื่อหรือหลอกขายเป็นหยก ที่พบบ่อยมากจะเป็นแร่ควอตซ์ชนิดเนื้อละเอียด (<strong style="box-sizing: border-box; line-height: inherit;">chalcedony</strong>) ย้อมสีเขียว,สีม่วง,พลอยอื่นๆ ที่เรียกชื่อเป็นหยก เช่น หยกอินเดีย (<strong style="box-sizing: border-box; line-height: inherit;">Indian jade</strong>) แท้จริงคืออะเวนจูรีนควอตซ์ (<strong style="box-sizing: border-box; line-height: inherit;">aventurine quartz</strong>) หยกออสเตรเลีย (<strong style="box-sizing: border-box; line-height: inherit;">Australian jade</strong>) ซึ่งเป็นควอตซ์เนื้อละเอียดชนิดคริโซเพรส หรือ หยกเกาหลี (<strong style="box-sizing: border-box; line-height: inherit;">Korean jade</strong>) ซึ่งก็คือเซอร์เพนทีน เป็นต้น นอกจากนี้ ยังมีแก้ว พลาสติก ทำสี ย้อมสีแล้วอัดด้วยความดันสูง ให้เหมือนหยก เช่น&nbsp;<strong style="box-sizing: border-box; line-height: inherit;">Meta jade</strong>&nbsp;ทำจากแก้ว&nbsp;<strong style="box-sizing: border-box; line-height: inherit;">Imori glass</strong>&nbsp;การตรวจสอบหยกเทียมต่างๆเหล่านี้ อาจต้องใช้ความรู้ทางอัญมณีศาสตร์ช่วย</li>
</ol>

<p style="box-sizing: border-box; margin: 0px 0px 1.25rem; padding: 0px; direction: ltr; font-family: tahoma; font-size: 0.875em; line-height: 1.2; text-rendering: optimizelegibility; color: rgb(72, 72, 72);">สำหรับผู้ที่สนใจเรื่อง หยก ตลอดจนการตรวจสอบหยก และเทคนิคการเลือกซื้อ สถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) ได้จัดการสัมมนาในหัวข้อ &ldquo;<strong style="box-sizing: border-box; line-height: inherit;">จากตำนานสู่การค้า...หยก</strong>&rdquo; ขึ้นในวันที่ 26 ตุลาคม 2556 เวลา 9.30 - 16.30 น. ณ ห้องประชุมชั้น 3 สถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) สนใจสอบถามรายละเอียดเพิ่มเติมได้ที่ 02 634 4999 ต่อ 301 - 306 หรือได้ที่&nbsp;<a href="http://www.git.or.th/" style="box-sizing: border-box; color: rgb(0, 0, 255); text-decoration-line: none; line-height: inherit;" target="_blank">www.git.or.th</a></p>
