<div class="heading" style="box-sizing: border-box; margin: 0px; padding: 0px; direction: ltr; position: relative; color: rgb(34, 34, 34); font-family: tahoma; font-size: 16px;">
<h2 style="box-sizing: border-box; margin: 10px 0px 1em; padding: 0px; direction: ltr; color: rgb(43, 60, 148); text-rendering: optimizelegibility; line-height: 1.4; border-bottom: 4px solid rgb(91, 91, 91); text-shadow: rgba(76, 80, 77, 0.44) 1px 1px 0px;">ทองรูปพรรณของไทย : มาตรฐานและหนทางการส่งออกสู่ตลาดโลก</h2>
</div>

<table cellpadding="2" cellspacing="0" style="background-image: initial; background-position: initial; background-size: initial; background-repeat: initial; background-attachment: initial; background-origin: initial; background-clip: initial; margin-bottom: 1.25rem; border: 1px none rgb(221, 221, 221); max-width: 100%; border-collapse: collapse; border-spacing: 0px; color: rgb(34, 34, 34); font-family: tahoma; font-size: 16px;" width="100%">
	<tbody style="box-sizing: border-box;">
		<tr style="box-sizing: border-box;">
			<td align="center" colspan="2" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; line-height: 1.125rem;" valign="top"><img height="195" hspace="5" src="/images/testing_center_imgs/lab_note_imgs/alab/2009/standard/gold_img01.jpg" style="box-sizing: border-box; max-width: 100%; height: auto; display: inline-block; vertical-align: middle; border: 1px none rgb(206, 203, 203);" vspace="4" width="255" />
			<table cellpadding="4" cellspacing="0" style="background-image: initial; background-position: initial; background-size: initial; background-repeat: initial; background-attachment: initial; background-origin: initial; background-clip: initial; margin-bottom: 1.25rem; border: 1px none rgb(221, 221, 221); max-width: 100%; border-collapse: collapse; border-spacing: 0px;" width="240">
				<tbody style="box-sizing: border-box;">
					<tr style="box-sizing: border-box;">
						<td align="center" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; line-height: 1.125rem;" valign="top">ภาพจาก<br style="box-sizing: border-box;" />
						วารสารทองคำ ปีที่ 6 ฉบับที่ 17<br style="box-sizing: border-box;" />
						เดือนมกราคม - กุมภาพันธ์ 51</td>
					</tr>
				</tbody>
			</table>
			</td>
		</tr>
		<tr style="box-sizing: border-box; background: rgb(249, 249, 249);">
			<td align="left" bgcolor="#FFFFFF" colspan="2" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; color: rgb(51, 51, 51); line-height: 1.125rem;" valign="top">ทองคำมีบทบาทสำคัญอย่างยิ่งในตลาดอัญมณีและเครื่องประดับ ด้วยมีคุณสมบัติพิเศษต่างๆ ที่สำคัญ กล่าวคือ มีความสวยงามในการนำมาทำเป็นเครื่องประดับ มีความเงางาม คงทนต่อการมัวหมองและการแตกหัก มีความเหนียวและยืดหยุ่นนำมาขึ้นรูปเป็นผลิตภัณฑ์ต่างๆ ได้ง่าย และยังมีคุณค่าในตัวของมันเอง ซึ่งทำให้ทองคำได้รับบทบาทในการใช้เป็นสินทรัพย์ (asset) รวมถึงทุนสำรองระหว่างประเทศ ควบคู่ไปกับบทบาทของการเป็นเครื่องประดับอีกด้วย</td>
		</tr>
		<tr style="box-sizing: border-box;">
			<td align="left" colspan="2" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; line-height: 1.125rem;" valign="top">
			<table cellpadding="4" cellspacing="0" style="background-image: initial; background-position: initial; background-size: initial; background-repeat: initial; background-attachment: initial; background-origin: initial; background-clip: initial; margin-bottom: 1.25rem; border: 1px none rgb(221, 221, 221); max-width: 100%; border-collapse: collapse; border-spacing: 0px;" width="100%">
				<tbody style="box-sizing: border-box;">
					<tr style="box-sizing: border-box;">
						<td align="center" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; line-height: 1.125rem;" valign="top"><img height="195" hspace="5" src="/images/testing_center_imgs/lab_note_imgs/alab/2009/standard/gold_img02.jpg" style="box-sizing: border-box; max-width: 100%; height: auto; display: inline-block; vertical-align: middle; border: 1px none rgb(206, 203, 203);" vspace="4" width="255" />
						<table cellpadding="4" cellspacing="0" style="background-image: initial; background-position: initial; background-size: initial; background-repeat: initial; background-attachment: initial; background-origin: initial; background-clip: initial; margin-bottom: 1.25rem; border: 1px none rgb(221, 221, 221); max-width: 100%; border-collapse: collapse; border-spacing: 0px;" width="240">
							<tbody style="box-sizing: border-box;">
								<tr style="box-sizing: border-box;">
									<td align="center" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; line-height: 1.125rem;" valign="top">ภาพจาก<br style="box-sizing: border-box;" />
									วารสารทองคำ ปีที่ 6 ฉบับที่ 17<br style="box-sizing: border-box;" />
									เดือนมกราคม - กุมภาพันธ์ 51</td>
								</tr>
							</tbody>
						</table>
						</td>
						<td align="left" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; color: rgb(51, 51, 51); line-height: 1.125rem;" valign="top">ประเทศไทยมีประวัติการผลิตทองคำเพื่อใช้เป็นเครื่องประดับมายาวนาน โครงสร้างการผลิตเครื่องประดับทองคำในประเทศส่วนใหญ่มีลักษณะเป็นอุตสาหกรรมรายย่อยภายในครัวเรือน ร่วมกับผู้ผลิตรายใหญ่ที่มีโรงงานของตัวเองหรืออาศัยการจ่ายงานให้กับผู้ผลิตรายย่อยเหล่านั้น โดยมีตลาดหลักที่รองรับอยู่สองส่วนใหญ่ๆ คือ หนึ่ง เป็นการผลิตเพื่อการส่งออก ซึ่งการผลิตในส่วนนี้จะเป็นภาคการผลิตตามคำสั่งซื้อจากตลาดต่างประเทศ โดยใช้เทคโนโลยีการผลิตและรูปแบบของสินค้าตลอดจนมาตรฐานความบริสุทธิ์ของทองคำ (fineness) ตามเกณฑ์ของประเทศผู้สั่งซื้อ ซึ่งทำให้สินค้าที่ผลิตได้มีมาตรฐานสูงเป็นที่ยอมรับในระดับสากล สำหรับในส่วนที่สองคือภาคการผลิตสำหรับตลาดภายในประเทศ ซึ่งค่อนข้างที่จะมีเอกลักษณ์พิเศษที่โดดเด่นและแตกต่างจากประเทศอื่นๆ กล่าวคือ ตลาดในประเทศจะนิยมเครื่องประดับทองคำที่มีลักษณะเป็นทองคำล้วนหรือทองรูปพรรณความบริสุทธิ์ 96.5% หรือที่นิยมเรียกกันติดปากว่า &quot;ทองตู้แดง&quot; (ตั้งชื่อตามสีของตู้โชว์ในร้านจำหน่ายทอง) หรือ &quot;ทองเยาวราช&quot; (ตั้งชื่อตามย่านเยาวราชที่เป็นแหล่งจำหน่ายทองรูปพรรณ 96.5% ที่มีชื่อเสียงมากที่สุด) ทองชนิดนี้มีวิวัฒนาการมาจากช่างทองชาวจีนบนพื้นฐานของค่านิยมทองคำที่มีความบริสุทธิ์สูงและมีสีเหลืองสุกสว่างสวยงาม คงทนแข็งแรงพอสมควร จึงมาลงตัวที่ 96.5% ซึ่งเป็นระบบที่แตกต่างไปจากมาตรฐานสากลที่เป็นระบบกะรัตหรือ K (เช่น 18 K = ทอง 75%) โครงสร้างการผลิตและจำหน่ายทองรูปพรรณในส่วนนี้จะมีลักษณะของการที่มีผู้ประกอบการรายใหญ่หรือที่เรียกว่า &quot;ร้านค้าส่ง&quot; จำนวนหนึ่ง นำเข้าทองคำความบริสุทธิ์สูง 99.99% จากต่างประเทศมาแปรรูปให้เป็นทอง 96.5% แล้วแจกจ่ายให้กับผู้ผลิตรายย่อยที่ส่วนใหญ่เป็นอุตสาหกรรมครัวเรือน เมื่อผลิตเสร็จเรียบร้อยแล้วก็จะนำไปกระจายให้กับร้านค้าปลีกที่มีอยู่กว่า 6,000 แห่งทั่วประเทศเพื่อจำหน่ายให้กับลูกค้าต่อไป ลักษณะการผลิตทองรูปพรรณชนิดนี้ส่วนใหญ่เกือบทั้งหมดจะเป็นงานทำมือ (hand-made) ที่อาศัยฝีมือช่างเป็นหลัก จึงสามารถสร้างสรรค์ลวดลายให้มีความวิจิตรสวยงามและมีรูปแบบหลากหลายได้มากกว่าการใช้เครื่องจักร ประกอบกับการมีกลไกการประกันราคารับซื้อคืนทองรูปพรรณที่อยู่ในระดับสูง จึงทำให้ทองรูปพรรณชนิดนี้ได้รับความนิยมสูงมากภายในประเทศ เพราะผู้บริโภคได้ประโยชน์ทั้งสองด้าน คือ เป็นเครื่องประดับและเป็นสินทรัพย์ไปพร้อมกัน</td>
					</tr>
				</tbody>
			</table>
			</td>
		</tr>
		<tr style="box-sizing: border-box; background: rgb(249, 249, 249);">
			<td align="left" bgcolor="#FFFFFF" colspan="2" style="box-sizing: border-box; margin: 0px; padding: 0.5625rem 0.625rem; direction: ltr; font-size: 0.875rem; color: rgb(51, 51, 51); line-height: 1.125rem;" valign="top">ถึงแม้ทองรูปพรรณ 96.5% นี้จะมีความโดดเด่นที่เป็นข้อดีอยู่ในหลายๆ ด้าน แต่ก็ยังมีข้อจำกัดที่สำคัญบางประการซึ่งเป็นอุปสรรคต่อการส่งเสริมให้เป็นที่แพร่หลายและยอมรับกันในวงกว้าง โดยเฉพาะในระดับนานาชาติ ประการแรกคือเรื่องของระดับความบริสุทธิ์ของทองคำที่ 96.5% ซึ่งไม่เป็นไปตามมาตรฐานสากลที่ใช้กันอยู่ทั่วโลกซึ่งเป็นระบบ K (96.5% เทียบเท่ากับ 23.16 K) ประการต่อมาคือการที่ทองรูปพรรณชนิดนี้ใช้ฝีมือคนทำเป็นหลักในการสร้างสรรค์ลวดลายและรูปแบบให้สวยงาม มีชิ้นส่วนปลีกย่อยและรายละเอียดค่อนข้างมาก จึงทำให้ต้องมีการใช้น้ำประสานทอง (solder) ที่มีความบริสุทธิ์ของทองคำต่ำกว่าเกณฑ์ในการเชื่อมต่อชิ้นส่วนต่างๆ เข้าด้วยกันค่อนข้างมาก ทำให้เมื่อพิจารณาโดยรวมแล้วจะพบว่าค่าความบริสุทธิ์ของผลิตภัณฑ์ทั้งชิ้นไม่ได้เป็นไปตามค่า 96.5% ตามที่ระบุไว้ที่สินค้า ซึ่งในประเด็นนี้ได้ก่อให้เกิดปัญหาการระบาดของทองต่ำกว่ามาตรฐานมากในอดีตต่อเนื่องมาจนถึงปัจจุบัน เนื่องจากประเทศไทยไม่ได้มีการบังคับใช้กฎหมายการสลักเครื่องหมายรับประกันค่าความบริสุทธิ์ของโลหะมีค่า (hallmarking) หรือกฏหมายที่เกี่ยวกับการควบคุมความบริสุทธิ์ของเครื่องประดับทองคำโดยตรงเหมือนในประเทศอื่นๆ แต่ด้วยความร่วมมือของผู้ประกอบการและหน่วยงานภาครัฐต่างๆ ที่เกี่ยวข้องซึ่งรวมถึงสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) และสำนักงานคณะกรรมการคุ้มครองผู้บริโภค ก็ได้ดำเนินมาตรการต่างๆ เพื่อยกระดับมาตรฐานทองรูปพรรณและแก้ปัญหาทองต่ำกว่ามาตรฐานมาได้เป็นที่น่าพอใจในระดับหนึ่งแล้ว ดังนั้น ถ้าถามว่าในขณะนี้ทองคำไทยแข่งขันกับทองคำในตลาดโลกได้หรือไม่ ตอบได้ทันทีเลยว่า ในแง่ของรูปแบบการดีไซน์ ความสวยงาม แข่งขันได้ไม่เป็นรองใคร แต่อาจยังต้องการปัจจัยการส่งเสริมด้านการผลิตและการควบคุมมาตรฐานเพื่อสร้างความน่าเชื่อถือให้กับผู้บริโภค และยกระดับมาตรฐานให้เทียบเท่าระดับสากลโดยเฉพาะในแง่ของการนำระบบ hallmark เข้ามาใช้ ตลอดจนการประชาสัมพันธ์ให้เห็นถึงความแตกต่าง ความสวยงามและความโดดเด่นอันเป็นเอกลักษณ์ของทองคำไทยในระดับนานาชาติ<br style="box-sizing: border-box;" />
			<br style="box-sizing: border-box;" />
			นอกจากนี้ อีกประเด็นหนึ่งที่สมควรได้รับการสนับสนุนเพื่อยกระดับทองคำไทย ก็คือ การวิจัยและพัฒนานวัตกรรมใหม่ๆ ของเครื่องประดับทองคำ ตัวอย่างเช่น การผลิตโลหะผสมของทองคำ (gold alloy) ให้มีคุณสมบัติที่ดีและมีสีสันสวยงามตรงตามความต้องการของตลาด เพราะปัจจุบัน ผู้ผลิตในประเทศยังขาดความรู้และเทคโนโลยีในส่วนนี้ การผลิตเครื่องประดับทองคำที่มีสีสันหรือลักษณะพิเศษตามความต้องการของตลาดโลก เช่น ทองสีชมพู (pink gold) ซึ่งกำลังได้รับความนิยมอย่างมากในหลายๆ ประเทศ ในปัจจุบันผู้ผลิตภายในประเทศจะต้องนำเข้า alloy ที่เป็น pink gold ที่มีมาตรฐานและคุณสมบัติตรงตามความต้องการของผู้สั่งซื้อเข้ามาเป็นวัตถุดิบ ซึ่งมีราคาสูงกว่ามูลค่าจริงมาก โดยในส่วนของผู้ประกอบการจะได้ส่วนต่างเพียงแค่ค่าแรงการผลิต ถ้าในทางกลับกัน ผู้ประกอบการของไทยมี know-how ที่สามารถผลิต alloy เหล่านี้ได้เองตรงตามมาตรฐานและความต้องการของคำสั่งซื้อหรือเหนือกว่า ก็จะเป็นการสร้างมูลค่าเพิ่มให้กับตัวสินค้าและอุตสาหกรรมของประเทศได้อย่างมาก ซึ่งในเรื่องนี้ สถาบันก็ได้มีส่วนร่วมในการผลักดันโดยได้เริ่มดำเนินการโครงการวิจัยเรื่องการพัฒนาการผลิตทองคำกะรัตหลากสี (Development of Fancy Colored Karat Gold) เพื่อเฟ้นหาสูตรการผลิตโลหะผสมทองคำให้มีสีสันที่แปลกใหม่ สวยงาม และมีคุณสมบัติที่ดีต่อการนำมาขึ้นรูปเป็นผลิตภัณฑ์ เพื่อนำมาพัฒนาเป็นเครื่องประดับทองคำต่อไป</td>
		</tr>
	</tbody>
</table>
