<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp; &nbsp; &nbsp; &nbsp; &nbsp; &nbsp;&nbsp;<span style="box-sizing: border-box;">ความท้าทายในช่วงไม่กี่ปีที่ผ่านมาได้กระตุ้นจิตสำนึกของผู้บริโภคเครื่องประดับยุคใหม่ให้หันมาสนใจผลิตภัณฑ์ที่ถูกต้อง ยั่งยืน และรับผิดชอบต่อสิ่งแวดล้อมมากยิ่งขึ้น การติดตามข้อมูลแหล่งที่มาของสินค้า รูปแบบธุรกิจใหม่ๆ ตลอดจนเร่งให้เกิดการใช้เครื่องมือและแพลตฟอร์มทางดิจิทัลเพื่อขับเคลื่อนการเติบโตของธุรกิจอัญมณีและเครื่องประดับในหลายภาคส่วน&nbsp;</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">ตามข้อมูลจากรายงานของ McKinsey &amp; Co. ยอดขายเครื่องประดับทางออนไลน์จะมีสัดส่วนคิดเป็น</span>ร้อยละ 18-21 ของยอดขายเครื่องประดับทั่วโลกภายในปี 2025 เพิ่มขึ้นจากร้อยละ 13 ในปี 2019 นับเป็นการส่งสัญญาณว่าธุรกิจนี้หันมาเน้นอีคอมเมิร์ซมากยิ่งขึ้น แนวโน้มนี้แสดงให้เห็นว่ากิจการต่างๆ จะต้องหาช่องทางการตลาดแบบดิจิทัลที่น่าสนใจเพื่อดึงดูดลูกค้า ซึ่งความก้าวหน้าทางเทคโนโลยีดิจิทัลที่ล้ำสมัยโดยเฉพาะเทคโนโลยีเสมือนจริง (Reality Technology) การแสดงสินค้าในรูปแบบสามมิติ ได้เข้ามามีบทบาทสำคัญในสังคมและในภาคธุรกิจอัญมณีและเครื่องประดับเพิ่มมากขึ้น รวมทั้งมีส่วนช่วยให้ธุรกิจเติบโตต่อเนื่องพร้อมรับมือกับความท้าทายในอนาคต</p>

<p style="box-sizing: border-box; margin-top: 0px; margin-bottom: 1rem; font-size: 1rem;"><span style="box-sizing: border-box; font-weight: bolder;"><span style="box-sizing: border-box; font-size: 18px; color: rgb(8, 82, 148);">เทคโนโลยีเสมือนจริงคืออะไร?</span></span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">ด้วยสถานการณ์โลกในปัจจุบันที่มุ่งเน้นการพัฒนาเทคโนโลยีหลากมิติ เพื่อสร้างประสบการณ์เสมือนจริงที่จะสามารถนำไปปรับใช้ในอุตสาหกรรมต่างๆ รวมถึงอุตสาหกรรมอัญมณีและเครื่องประดับ จึงทำให้เทคโนโลยีเสมือนจริงถูกนำมาใช้โดยการจำลองสภาพแวดล้อมเสมือนจริงผ่านการรับรู้จากการมองเห็น เสียง สัมผัส หรือแม้กระทั่งกลิ่น ซึ่งจากข้อมูลคาดการณ์ล่าสุดของบริษัท International Data Corporation (IDC) เผยว่า สัดส่วนการลงทุนในตลาดเทคโนโลยีเสมือนจริงทั่วโลกในปี 2021 มีมูลค่าถึง 14,670 ล้านเหรียญสหรัฐ และคาดว่าจะเพิ่มขึ้นเป็น 74,730 ล้านเหรียญสหรัฐ ในปี 2026 โดยอัตราการเติบโตเฉลี่ยต่อปีแบบทบต้นจะเพิ่มขึ้นถึงร้อยละ 38.5 ในช่วงปี 2022-2026</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">&ldquo;เทคโนโลยีเสมือนจริง&rdquo; (Reality Technology: RT) สามารถนำเอามาประยุกต์ใช้ได้หลากหลายรูปแบบ ตามประโยชน์การใช้งานที่แตกต่างกัน โดยนำมาปรับใช้ในอุตสาหกรรม/กิจกรรมต่างๆ ได้อย่างมีประสิทธิภาพ เทคโนโลยีเสมือนจริงที่ทุกคนต่างคุ้นเคยกันดี คือ Augmented Reality (AR), Virtual Reality (VR), Mixed Reality (MR) และ Extended Reality (XR) ซึ่งเทคโนโลยีเสมือนจริงแต่ละประเภทมีความแตกต่างกันดังนี้</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;"><span style="box-sizing: border-box; font-weight: bold; font-style: italic;">Augmented Reality (AR)</span>&nbsp;เป็นเทคโนโลยีที่ผสานเอาโลกแห่งความเป็นจริงกับโลกเสมือนจริงเข้าด้วยกัน นำเสนอผ่านทางอุปกรณ์อิเล็กทรอนิกส์อย่าง มือถือ คอมพิวเตอร์ โดยใช้งานร่วมกับซอฟต์แวร์ถ่ายทอดออกมาเป็นโลกเสมือนจริงในรูปแบบสามมิติ เพื่อให้สามารถสัมผัสโลกเสมือนจริงได้อย่างน่าดึงดูดใจมากยิ่งขึ้น อีกทั้งยังเป็นเทคโนโลยีที่มีการเติบโตรวดเร็วกว่าเทคโนโลยีเสมือนจริงตัวอื่น เพราะสามารถใช้ได้กับสมาร์ทโฟนทั่วไป</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;"><span style="box-sizing: border-box; font-weight: bold; font-style: italic;">Virtual Reality (VR)</span>&nbsp;เป็นเทคโนโลยีที่สร้างจากโลกเสมือนจริง โดยที่ผู้ใช้งานสามารถสร้างปฏิสัมพันธ์โต้ตอบกับโลกเสมือนจริงนี้ผ่านการจำลองสถานการณ์โดยสวมใส่อุปกรณ์ ซึ่ง VR นี้ช่วยเป็นการเปลี่ยนการรับรู้แบบเดิมๆ หรือเปลี่ยนเรื่องที่เข้าใจยากให้ง่ายขึ้นผ่านเหตุการณ์เสมือนจริง โดยปัจจุบันนิยมนำมาประยุกต์ใช้กับธุรกิจที่หลากหลาย เช่น ทางการแพทย์ใช้เพื่อศึกษาและลงมือปฎิบัติได้เสมือนจริง สำหรับเตรียมตัวในการรักษาผู้ป่วยได้อย่างมีประสิทธิภาพ ทางอุตสาหกรรมใช้เสริมสร้างความชำนาญ ลดโอกาสการสูญเสีย โดยการให้พนักงานฝึกฝนจากการจำลองสถานการณ์เสมือนจริง เพื่อเตรียมรับมือกับสถานการณ์จริงที่อาจเกิดขึ้นในอนาคตได้ดียิ่งขึ้น</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;"><span style="box-sizing: border-box; font-weight: bold; font-style: italic;">Mixed Reality (MR)</span>&nbsp;เป็นเทคโนโลยีที่สร้างบางสิ่งขึ้นมาเชื่อมโยงไปกับโลกจริง โดยการนำเอา เทคโนโลยี AR และ VR ผสานเข้าด้วยกัน เหมือนเป็นการนำเอาโลกเสมือนจริง และโลกแห่งความเป็นจริงมารวมกันเป็นหนึ่งเดียว เสริมสร้างประสบการณ์ใหม่ๆ ที่ล้ำหน้าขึ้นไปอีกขั้น โดยที่ผู้ใช้ต้องสวมใส่อุปกรณ์ holographic computing devices ซึ่งเป็นอุปกรณ์พิเศษเฉพาะ โดยจะแสดงออกมาเป็นภาพ Hologram ที่เสมือนจริง ให้ผู้ใช้สามารถมีปฏิสัมพันธ์ได้โดยอิสระ จุดเด่น คือ ทำให้ผู้ใช้สามารถเข้าถึงสถานการณ์นั้นๆ ได้อย่างสมจริงยิ่งขึ้น สามารถหยิบจับ ปรับเปลี่ยนได้ดังใจ</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;"><span style="box-sizing: border-box; font-weight: bold; font-style: italic;">Extended Reality หรือ XR</span>&nbsp;เป็นเทคโนโลยีเสมือนจริงผสมไปยังโลกจริงหลายมิติเข้าด้วยกัน โดยนำเอาเทคโนโลยี AR, VR และ MR ผสานเข้าด้วยกัน ซึ่งอาจเรียกได้ว่าเป็นการต่อยอดโดยทำให้เกิดโลกเสมือนจริงที่มีอยู่บนโลกแห่งความเป็นจริง ปัจจุบันนี้ XR ยังอยู่ในขั้นตอนของการพัฒนาเพื่อการใช้ประโยชน์ในธุรกิจด้านต่างๆ ในอนาคต</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box; font-weight: bold; font-style: italic; color: rgb(0, 49, 99);"><span style="box-sizing: border-box;">&nbsp;</span><span style="box-sizing: border-box;">&ldquo;เทคโนโลยี AR ทำให้ลูกค้าได้สัมผัสประสบการณ์ลองเครื่องประดับแบบเรียลไทม์ราวกับว่าลูกค้าอยู่ในร้านเครื่องประดับ ซึ่งช่วยสร้างยอดขายเครื่องประดับทางออนไลน์ให้เติบโตมากขึ้น&rdquo;</span></span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp; &nbsp; &nbsp; &nbsp; &nbsp; &nbsp;&nbsp;<span style="box-sizing: border-box;">ทั้งนี้ ธุรกิจอัญมณีและเครื่องประดับต้องสร้างประสบการณ์การชอปปิงให้ตอบสนองความต้องการและไลฟ์สไตล์ของผู้บริโภคมากขึ้น เพราะด้วยสถานการณ์การระบาดของโควิด-19 ทำให้การซื้อสินค้าทางออนไลน์ไม่ได้เป็นเพียงตัวเลือกที่น่าสนใจ แต่อาจเป็นเพียงทางเลือกเดียวที่หลายๆ คนจะซื้อสินค้าได้ แบรนด์เครื่องประดับต่างๆ จึงเริ่มนำเทคโนโลยีการลองสินค้าผ่าน AR มารวมอยู่ในกลยุทธ์ทางการตลาดของตน ซึ่งช่วยให้ผู้ซื้อได้รู้จักผลิตภัณฑ์มากขึ้น สามารถสำรวจตรวจสอบหรือทดลองใส่สินค้าโดยไม่ต้องเดินทางมาที่ร้านเครื่องประดับ และช่วยให้สามารถตัดสินใจซื้อสินค้าได้อย่างสะดวกขึ้น</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;"><span style="box-sizing: border-box; color: rgb(8, 82, 148); font-size: 18px; font-weight: bold;">AR เปลี่ยนโฉมธุรกิจค้าปลีกเครื่องประดับ</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">แม้ว่าผู้คนจะคุ้นเคยกับการซื้อเครื่องประดับทางออนไลน์มากขึ้น แต่ก็ไม่ได้เป็นเช่นนั้นเสมอไป เมื่อสองสามปีก่อน การเลือกเครื่องประดับเป็นกระบวนการที่ละเอียดอ่อนเฉพาะตัวอย่างยิ่ง ไม่ว่าจะเป็นการซื้อแหวนหมั้น การซื้อสร้อยคอให้ลูกสาวช่วงวัยรุ่น หรือการมอบเครื่องประดับเป็นของขวัญเลอค่าให้แก่บุคคลผู้เป็นที่รัก เนื่องจากเครื่องประดับเป็นสินค้าที่มีราคาสูง อีกทั้งการได้เห็นว่าเครื่องประดับมีรูปลักษณ์จริงๆ เป็นอย่างไรก็ยังคงมีความสำคัญ ผู้คนจึงลังเลที่จะซื้อเครื่องประดับแท้ที่มีราคาสูงผ่านทางออนไลน์ แต่เทคโนโลยี AR ได้มาปฏิวัติการขายเครื่องประดับทางอินเทอร์เน็ต AR ช่วยมอบโอกาสให้ลูกค้าได้สัมผัสประสบการณ์ของการลองเครื่องประดับแบบเรียลไทม์ราวกับว่าลูกค้าอยู่ในร้านเครื่องประดับ</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">ทั้งนี้ คาดว่าจำนวนผู้ใช้เทคโนโลยี AR ผ่านอุปกรณ์เคลื่อนที่ทั่วโลกจะอยู่ที่ประมาณ 1.7 พันล้านคนภายในปี 2024 ตามข้อมูลจาก ThinkMobiles โดยลูกค้าร้อยละ 63 มั่นใจว่า AR จะช่วยปรับปรุงประสบการณ์ในการชอปปิง ขณะที่ร้อยละ 35 ระบุว่าตนเองมีแนวโน้มที่จะซื้อสินค้าทางออนไลน์มากขึ้นหากสามารถทดลองสินค้าแบบเสมือนก่อนตัดสินใจซื้อ</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">ไม่เพียงแต่ลูกค้าจะได้ประโยชน์จากร้านเครื่องประดับทางออนไลน์ที่ใช้เทคโนโลยี AR แต่แบรนด์เครื่องประดับเองก็ได้รับประโยชน์จากการนำแอปพลิเคชันที่มีเทคโนโลยีการลองสินค้าผ่าน AR มาใช้ในกลยุทธ์ทางการตลาด ดังนี้</span></p>

<ul style="box-sizing: border-box; margin-top: 0px; margin-bottom: 1rem;">
	<li style="box-sizing: border-box;"><span style="box-sizing: border-box; font-size: 16px;"><span style="box-sizing: border-box; font-weight: bold; font-style: italic;">ช่วยเพิ่มคุณภาพในการสื่อสารโต้ตอบกับผู้บริโภค&nbsp;</span><span style="box-sizing: border-box; font-size: 14px;">AR</span>&nbsp;ช่วยให้ผู้ซื้อได้ลองเครื่องประดับและตัดสินใจซื้อได้เร็วยิ่งขึ้น แอปพลิเคชันที่มีเทคโนโลยีการลองสินค้าผ่าน AR มีแนวโน้มที่จะชักจูงให้ลูกค้าซื้อสินค้าได้มากกว่า บทความจาก Business Wire เมื่อไม่นานมานี้ระบุว่า ผู้รับการสำรวจร้อยละ 72 ซื้อสินค้าที่ตนเองไม่ได้วางแผนมาก่อนด้วยอิทธิพลจากเทคโนโลยี AR</span></li>
	<li style="box-sizing: border-box;"><span style="box-sizing: border-box; font-weight: bold; font-style: italic;">อัตราการเปลี่ยนเป็นลูกค้าจริงสูงกว่า</span>&nbsp;ตามข้อมูลจาก Deloitte Digital แบรนด์ที่นำเสนอประสบการณ์ AR แบบเฉพาะตัวมีแนวโน้มที่ลูกค้าจะเข้ามาดูสินค้ามากกว่าคิดเป็นร้อยละ 41 โดยผู้บริโภคเกือบสามในสี่นั้นยินดีจ่ายเงินเพิ่มให้สินค้าที่สามารถสำรวจและลองใส่ผ่านเทคโนโลยี AR ได้</li>
	<li style="box-sizing: border-box;"><span style="box-sizing: border-box; font-weight: bold; font-style: italic;">การประกาศเปิดตัวผลิตภัณฑ์ใหม่ง่ายยิ่งขึ้น&nbsp;</span>ไม่จำเป็นต้องพิมพ์แคตตาล็อกทุกครั้งที่แบรนด์เครื่องประดับปล่อยคอลเลกชันใหม่ แค่เพิ่มแคตตาล็อกเครื่องประดับที่ใช้เทคโนโลยี AR เสมือนจริงแบบสามมิติเข้าไปในแอปพลิเคชัน ผู้ซื้อก็สามารถลองชิ้นงานใหม่ๆ และตรวจสอบราคาได้ทุกเวลา</li>
	<li style="box-sizing: border-box;"><span style="box-sizing: border-box; font-weight: bold; font-style: italic;">ผสานการชอปปิงกับกิจกรรมทางสังคม</span>&nbsp;การซื้อเครื่องประดับเป็นกระบวนการที่ลูกค้าต้องดำเนินการอย่างจริงจังหลายขั้นตอน ซึ่งอาจรวมถึงการขอคำแนะนำจากเพื่อนๆ เปรียบเทียบราคา รวมถึงอ่านรีวิวต่างๆ เมื่อใช้แอปพลิเคชันที่มีเทคโนโลยี AR ผู้ซื้อจะสามารถแชร์ภาพเครื่องประดับให้คนอื่นๆ ได้อย่างง่ายดาย</li>
</ul>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><img src="https://infocenter.git.or.th/storage/images/639837f1557d3.png" style="box-sizing: border-box; vertical-align: middle; border-style: none; max-width: 100%; height: auto !important;" />&nbsp;<img src="https://infocenter.git.or.th/storage/images/639838008ddaa.png" style="box-sizing: border-box; vertical-align: middle; border-style: none; max-width: 100%; height: auto !important;" /></p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><span style="box-sizing: border-box; font-size: 14px; font-style: italic;">ที่มาภาพ: https://postindustria.com/ และ https://www.diamondhedge.com/&nbsp;</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp; &nbsp; &nbsp; &nbsp; &nbsp; &nbsp;&nbsp;<span style="box-sizing: border-box;">ปัจจุบันบรรดาแบรนด์ดังในธุรกิจเครื่องประดับอย่างเช่น Tiffany &amp; Co และ Pandora รวมถึงผู้ขายเครื่องประดับอิสระหลายราย อาทิ James Allen ผู้ขายเครื่องประดับที่มีชื่อเสียงในสหรัฐ ตลอดจนแหล่งซื้อขายเครื่องประดับอิสระอย่าง Diamond Hedge เป็นต้น ต่างเพิ่มเทคโนโลยีการลองสินค้าแบบเสมือนจริงผ่าน AR เข้าไปในเว็บไซต์ของตน และสามารถใช้งานผ่านแอปพลิเคชันด้วย ซึ่งช่วยให้ผู้ซื้อเลือกอัญมณีและตัวเรือนโลหะจากตัวเลือกที่มีอยู่ ปรับแต่งแหวนหรือเครื่องประดับ และทดลองใส่แบบเสมือนจริงได้ตามที่ต้องการ</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">นอกจากนี้ ยังมีการใช้เทคโนโลยีซอฟต์แวร์จำลองโลกเสมือนจริงผ่าน AR ทางเว็บไซต์อย่างแพร่หลายในธุรกิจแฟชั่นและเครื่องประดับ เช่น บูติกแบบเสมือนจริงของแบรนด์ Piaget ซึ่งจำหน่ายเครื่องประดับและนาฬิกาหรู เมื่อเข้าไปในบูติกนี้ก็จะเลือกดูผลิตภัณฑ์ได้หลายร้อยรายการ ชมภาพผลิตภัณฑ์แบบสามมิติ หรือดูผลิตภัณฑ์จากมุมมองต่างๆ กัน ซึ่งเทคโนโลยีลักษณะเดียวกันนี้แบรนด์ Tiffany &amp; Co ยังนำไปใช้ในการจัดแสดงนิทรรศการ &ldquo;Vision &amp; Virtuosity&rdquo; ที่ Saatchi Gallery ในลอนดอน แสดงเครื่องประดับล้ำค่ากว่า 400 ชิ้นงานที่สร้างประสบการณ์ผ่านเทคโนโลยี AR ซึ่งสามารถดูผ่านแอปพลิเคชันได้ด้วย รวมถึงยังมีอีกหลายหลายแบรนด์ที่จัดแสดงนิทรรศการเครื่องประดับด้วยเทคโนโลยีนี้เช่นกัน</span></p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><img src="https://infocenter.git.or.th/storage/images/6398382a481fc.jpg" style="box-sizing: border-box; vertical-align: middle; border-style: none; max-width: 100%; height: auto !important; width: 405px;" />&nbsp;</p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><img src="https://infocenter.git.or.th/storage/images/6398383c276a2.jpg" style="box-sizing: border-box; vertical-align: middle; border-style: none; max-width: 100%; height: auto !important; width: 405px;" /></p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><img src="https://infocenter.git.or.th/storage/images/6398384f65737.jpg" style="box-sizing: border-box; vertical-align: middle; border-style: none; max-width: 100%; height: auto !important; width: 405px;" />&nbsp;</p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><img src="https://infocenter.git.or.th/storage/images/63983859382d8.jpg" style="box-sizing: border-box; vertical-align: middle; border-style: none; max-width: 100%; height: auto !important; width: 405px;" /></p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: center;"><span style="box-sizing: border-box; text-align: left; font-style: italic; font-size: 14px;">นิทรรศการ &ldquo;Vision &amp; Virtuosity&rdquo; ของแบรนด์ Tiffany &amp; Co</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="box-sizing: border-box;">เทคโนโลยีเสมือนจริง โดยเฉพาะ AR กำลังกลายเป็นกระแสที่ได้รับความนิยมมากยิ่งขึ้นเรื่อยๆ ในธุรกิจอัญมณีและเครื่องประดับ ผู้ขายเครื่องประดับและแบรนด์ต่างๆ เร่งสร้างกลยุทธ์ทางการตลาดเสริมศักยภาพด้วยนวัตกรรมทางเทคโนโลยีสมัยใหม่ผสานโลกจริงกับโลกเสมือนพร้อมก้าวเข้าสู่โลกเมตาเวิร์ส เพื่อตอบสนองความต้องการของผู้บริโภคและส่งมอบประสบการณ์อันโดดเด่นให้แก่ลูกค้า รวมทั้งผนวกเทคโนโลยี Blockchain มาใช้เชื่อมโยงกับอัญมณีที่ผ่านการจัดหาอย่างยั่งยืน เพื่อนำเสนอความสามารถในการติดตามแหล่งที่มาและความโปร่งใสในเส้นทางจากเหมืองสู่ตลาดให้แก่ผู้บริโภคที่ให้ความสำคัญต่อประเด็นทางสิ่งแวดล้อม สังคม และ</span>ธรรมาภิบาลมากยิ่งขึ้นในปัจจุบันอีกด้วย</p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;</p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;</p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: right;"><span style="box-sizing: border-box; font-style: italic;">จัดทำโดย นางสาวกวินิตา กฤตาภาสกรวงค์</span></p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: right;"><span style="box-sizing: border-box; font-style: italic;">สถาบันวิจัยและพัฒนาอัญมณีและเครื่องประดับแห่งชาติ (องค์การมหาชน)</span></p>

<p style="box-sizing: border-box; margin-top: 0px; margin-bottom: 1rem; font-size: 1rem;">&nbsp;</p>

<p style="box-sizing: border-box; margin-top: 0px; margin-bottom: 1rem; font-size: 1rem; text-align: right;"><span style="box-sizing: border-box; font-style: italic;">ธันวาคม 2565</span></p>

<div style="box-sizing: border-box;">&nbsp;</div>
