<p>9 สิงหาคม 2565<br />
<br />
DITP และ GIT ประกาศความพร้อมการจัดงานแสดงสินค้าอัญมณีและเครื่องประดับ ครั้งที่ 67 อย่างยิ่งใหญ่<br />
กรมส่งเสริมการค้าระหว่างประเทศ (DITP) ผนึกกำลังสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) หรือ GIT ประกาศความพร้อมการจัดงานแสดงสินค้าอัญมณีและเครื่องประดับ ครั้งที่ 67 อย่างยิ่งใหญ่ หลังกลับมาจัดงานเต็มรูปแบบเป็นครั้งแรกในรอบ 2 ปี เผยมีผู้เข้าร่วมงานแสดงสินค้ากว่า 800 ราย รวมกว่า 1,800 คูหา คาดผู้ชมงานไม่ต่ำกว่า 1 หมื่นราย ตั้งเป้าเจรจาซื้อขายไม่ต่ำกว่า 1,200 ล้านบาท นายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ (DITP) เปิดเผยว่า กรมฯ ได้ผนึกกำลังกับสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) หรือ GIT เตรียมจัดงานแสดงสินค้าอัญมณีและเครื่องประดับ (Bangkok Gems and Jewelry Fair) ครั้งที่ 67 ระหว่างวันที่ 7-11 กันยายน 2565 ณ อิมแพค เมืองทองธานี ซึ่งถือเป็นการจัดงานแสดงสินค้าอัญมณีและเครื่องประดับอย่างเต็มรูปแบบครั้งแรก ตามนโยบายนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ หลังจากว่างเว้นมา 2 ปี จากผลกระทบของสถานการณ์การแพร่ระบาดของโควิด-19<br />
<br />
สำหรับการจัดงานครั้งนี้ นับเป็นโอกาสอันดีที่ผู้ประกอบการ รวมถึงคนในแวดวงอัญมณีและเครื่องประดับจากทั่วโลกจะได้มาพบและเจรจาธุรกิจกันอีกครั้ง โดยภายในงาน ผู้ซื้อและผู้นำเข้าจะได้พบกับผู้ผลิต ผู้จัดจำหน่าย และผู้ส่งออกชั้นนำของไทยและจากนานาประเทศกว่า 800 ราย บนพื้นที่รวมกว่า 1,800 คูหา นำเสนอสินค้าอัญมณีและเครื่องประดับครอบคลุมตั้งแต่ต้นน้ำถึงปลายน้ำ และอุตสาหกรรมที่เกี่ยวเนื่อง คาดว่าจะมีผู้เข้าชมงานกว่า 10,000 รายจากทั่วโลก และเกิดการสั่งซื้อไม่ต่ำกว่า 1,200 ล้านบาท &quot;แม้อุตสาหกรรมอัญมณีและเครื่องประดับ จะต้องเผชิญกับความท้าทายรอบด้านตลอดระยะเวลา 2 ปีที่ผ่านมา แต่เมื่อสถานการณ์โรคโควิด-19 เริ่มคลี่คลายไปในทิศทางที่ดีขึ้นการเดินทางระหว่างประเทศมีข้อจำกัดลดลง จึงได้กลับมาจัดงานแบบเต็มรูปแบบอีกครั้ง และคาดหวังว่าการจัดงาน Bangkok Gems and Jewelry Fair ครั้งที่ 67 นี้ จะเป็นอีกหนึ่งแรงผลักดันการส่งออกสินค้า อัญมณีและเครื่องประดับของไทย และช่วยตอกย้ำประเทศไทยในฐานะเป็นศูนย์กลางการค้าอัญมณีและเครื่องประดับของโลก&quot; นายภูสิตกล่าว<br />
<br />
ทั้งนี้ ในช่วงไตรมาสที่ 1-2 ของปี (ม.ค.-มิ.ย.) มูลค่าการส่งออกสินค้าอัญมณีและเครื่องประดับ (ไม่รวมทองคำไม่ขึ้นรูป) มีมูลค่า 3,884.21 ล้านเหรียญสหรัฐ เพิ่มขึ้น 40.96 % จากช่วงเวลาเดียว กันในปี 2564 และคาดว่าในช่วงที่เหลือของปีนี้ การส่งออกจะยังคงขยายตัวเพิ่มขึ้น ตามความ ต้องการสินค้าที่ขยายตัวดีขึ้นจากการที่ประเทศคู่ค้าสำคัญ มีการเปิดประเทศ เปิดและกลับสู่ การดำเนินกิจกรรมทางเศรษฐกิจ และการฟื้นตัวของภาคการท่องเที่ยว โดยยอดส่งออกทั้งปี คาดว่าจะมีมูลค่า 7,392.49 ล้านเหรียญสหรัฐ เพิ่มขึ้น 20% นายสุเมธ ประสงค์พงษ์ชัย ผู้อำนวยการสถาบันวิจัยและพัฒนาอัญมณีและเครื่องประดับแห่งชาติ หรือ GIT กล่าวว่า การจัดงานในครั้งนี้ มีความพิเศษกว่าครั้งที่ผ่านมา โดยกรมส่งเสริมการค้าระหว่างประเทศ ได้ลงนามบันทึกข้อตกลงความร่วมมือกับ GIT เพื่อร่วมกันจัดงาน Bangkok Gems and Jewelry Fair ให้ประสบความสำเร็จ ซึ่งจะมีการใช้จุดเด่น เครือข่าย และพันธมิตรที่แต่ละหน่วยงานมีอยู่ในการขับเคลื่อนการจัดงาน การประชาสัมพันธ์ และการเชิญผู้ที่เกี่ยวข้องในอุตสาหกรรมเข้ามาร่วมงาน โดยมั่นใจว่าการจัดงานจะยิ่งใหญ่สมกับที่รอคอยมานานกว่า 2 ปีอย่างแน่นอน<br />
<br />
นอกจากนี้ ภายในงานยังมีนิทรรศการและกิจกรรมที่น่าสนใจมากมาย อาทิ The Jewel Wonders นิทรรศการรวมสินค้าไฮไลต์จากผู้แสดงสินค้าและเทรนด์จิวเวลรีที่กำลังมาแรง ส่วนจัดแสดง The Jewellers นำเสนอผลงานของนักออกแบบเครื่องประดับรุ่นใหม่ และคูหาพิเศษภายใต้โครงการ The New Faces รวบรวมผู้ประกอบการ SMEs ชั้นนำทั่วไทย กิจกรรมเสวนาให้ความรู้ด้านต่าง ๆ โดยผู้เชี่ยวชาญ การสาธิตการทำเครื่องประดับโดยช่างฝีมือ และกิจกรรมเวิร์กชอปสุดเพลิดเพลินตลอดการจัดงานทั้ง 5 วัน งานแสดงสินค้าอัญมณีและเครื่องประดับ ครั้งที่ 67 กำหนดจัดขึ้นระหว่างวันที่ 7-11 กันยายน 2565 วันเจรจาธุรกิจ วันที่ 7-9 กันยายน 2565 เวลา 10.00-18.00 น. เปิดให้บุคคลทั่วไปเข้าชมได้วันที่ 10 กันยายน เวลา 10.00-18.00 น. และ 11 กันยายน 2565 เวลา 10.00-17.00 น. ณ ชาเลนเจอร์ 1-3 อิมแพค เมืองทองธานี กรุงเทพฯ ค้นหาข้อมูลเพิ่มเติมได้ที่ www.bkkgems.com หรือทาง facebook.com/Bangkokgemsofficial</p>
