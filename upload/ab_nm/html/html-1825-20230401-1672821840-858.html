<p>พาณิชย์เร่ง เสริมศักยภาพผู้ประกอบการเครื่องประดับภาคเหนือ ปักหมุดเชียงใหม่ ศูนย์กลางการค้าเครื่องประดับเงินที่สำคัญของโลก<br />
<br />
นายสินิตย์ เลิศไกร รัฐมนตรีช่วยว่าการกระทรวงพาณิชย์ มอบสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) หรือ GIT ลงพื้นที่จังหวัดเชียงใหม่ จัดอบรมเชิงปฏิบัติการพัฒนาศักยภาพผู้ประกอบการเครื่องเงินภาคเหนือ เพื่อผลักดันและส่งเสริมให้เชียงใหม่และพื้นที่ใกล้เคียงเป็นศูนย์กลางการผลิตเครื่องประดับเงินที่สำคัญของโลก<br />
<br />
นายสินิตย์ เลิศไกร รัฐมนตรีช่วยว่าการกระทรวงพาณิชย์ เปิดเผยว่า อัญมณีและเครื่องประดับนับเป็นอุตสาหกรรมที่มีความสำคัญต่อเศรษฐกิจของไทย โดยก่อให้เกิดเม็ดเงินหมุนเวียนทั้งจากภาคการส่งออกและการค้าภายในประเทศเกือบ 9 แสนล้านบาท หรือประมาณร้อยละ 5 ของผลิตภัณฑ์มวลรวมภายในประเทศ (GDP) และปัจจุบันประเทศไทยถือได้ว่าเป็นประเทศที่ส่งออกเครื่องประดับเงินเป็นอันดับ 1 ของโลกอีกด้วย<br />
<br />
กระทรวงพาณิชย์ จึงได้มอบหมายให้ GIT ลงพื้นที่ภาคเหนือ ปักหมุดผลักดันให้จังหวัดเชียงใหม่ เป็นศูนย์กลางการผลิตและจำหน่ายเครื่องประดับเงินที่สำคัญของโลก โดยจัดอบรมเชิงปฏิบัติการให้กับผู้ประกอบการ เพื่อพัฒนาศักยภาพ และจัดกิจกรรมส่งเสริมด้านการตลาดเพื่อกระตุ้นให้มีการซื้อขายอัญมณีและเครื่องประดับเพิ่มมากขึ้น รวมถึงการขยายช่องทางการตลาดทั้งในประเทศและต่างประเทศ ซึ่งการอบรมในโครงการนี้ จะมุ่งเน้นการพัฒนารูปแบบสินค้าโดยเลือกใช้วัสดุภายในท้องถิ่น เพื่อสร้างมูลค่าเพิ่ม ใช้การออกออกแบบที่แสดงถึงภูมิปัญญาและอัตลักษณ์ของท้องถิ่น เพื่อสร้างความโดดเด่นเฉพาะตัวให้กับเครื่องประดับ นอกจากนี้ ยังมีการเชื่อมโยงสินค้าอัญมณีและเครื่องประดับให้เข้ากับอุตสาหกรรมท่องเที่ยว โดยสร้างเรื่องราวที่น่าสนใจ และแรงบันดาลใจในการสร้างสรรค์ผลงาน สะท้อนอัตลักษณ์ของท้องถิ่นผ่านชิ้นงานเครื่องประดับ อันจะเป็นการส่งเสริมด้านการท่องเที่ยวในภูมิภาคได้อีกทางหนึ่งด้วย<br />
<br />
ทั้งนี้ GIT มีกำหนดลงพื้นที่จัดการอบรมเชิงปฏิบัติการให้แก่ช่างฝีมือ นักออกแบบ และผู้ประกอบการ โครงการพัฒนาเครื่องประดับเงินภาคเหนือ (D-CAMP) ภายใต้โครงการพัฒนาต่อยอดอุตสาหกรรมสร้างสรรค์และสินค้าชุมชน (มาเหนือ) ระหว่างวันที่ 28 &ndash; 30 มีนาคม 2565 ณ โรงแรมดุสิต ดีทู จังหวัดเชียงใหม่ ซึ่งการจัดการอบรมในครั้งนี้ ได้รับเกียรติจากผู้เชี่ยวชาญด้านการออกแบบ ด้านการตลาด จำนวนมาก อาทิ คุณณัฐพร วุ่นกลิ่นหอม นายกสมาคมดิจิทัลไทย อาจารย์ธีระ ฉันทสวัสดิ์ Professional Design Director ผศ.ดร.วีรวัฒน์ สิริเวสมาส รองคณบดีคณะมัณฑศิลป์ มหาวิทยาลัยศิลปากร และ ผศ.ทวีศักดิ์ มูลสวัสดิ์ ศิลปิน นักออกแบบ นักวิจัย และที่ปรึกษาอิสระด้านการออกแบบเครื่องประดับและศิลปะ รวมทั้ง อาจารย์ศักดิ์รพี จูธนทรัพย์ ผู้เชี่ยวชาญด้านอัญมณี ร่วมถ่ายทอดประสบการณ์และอัพเดทเทรนด์ต่างๆ ที่น่าสนใจในยุค Never Normal ให้แก่ผู้เข้าร่วมการอบรม โดยจะมีการคัดเลือกผู้ประกอบการ จำนวน 10 ราย เพื่อต่อยอดจัดทำคอลเลคชั่นเครื่องประดับต้นแบบ ซึ่งจะนำไปจัดแสดงในงานแสดงสินค้าอัญมณีและเครื่องประดับต่อไป<br />
<br />
ผู้ที่สนใจสามารถสอบถามรายละเอียดเพิ่มเติม และลงทะเบียนเข้าร่วมอบรม สมัครได้ตั้งแต่วันนี้ - 26 มีนาคม 2565 โทร 02 634 4999 ต่อ 301-305 และ 311-313 หรือ www.git.or.th</p>
